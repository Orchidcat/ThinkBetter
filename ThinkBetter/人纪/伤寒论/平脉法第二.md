#伤寒论 

平脉法第二


- 问曰：脉有阴阳，何谓也？师曰：凡脉大、浮、数、动、滑，此名阳也；凡脉沉、涩、迟、弦、微，此名阴也。凡阴病见阳脉者生，阳病见阴脉者死。
- 阴阳相搏名曰动，**阳动则汗出，阴动则发热**。**形冷恶寒者，此三焦伤也**。若脉数见于关上，上下无头尾，如豆大，厥厥然动摇者，名曰动也；脉来缓，时一止复来者，名曰结；脉来数，时一止复来者，名曰促。脉阳盛则促，阴盛则结，此皆病脉。又脉来动而中止，更来小数，中有还者反动，名曰结阴也；脉来动而中止，不能自还，因而复动者，名曰代阴也。得此脉者，必难治。脉阴阳俱促，当病血，为实；阴阳俱结，当亡血，为虚。假令促上寸口者，当吐血，或衄；下尺中者，当下血；若乍促乍结，为难治。脉数者，久数不止，止则邪结，正气不能复，却结于脏，故邪气浮之，与皮毛相得。脉数者，不可下，下之必烦、利不止。
- 问曰：脉有阳结、阴结者，何以别之？师曰：其脉浮而数，能食不大便者，此为实，名曰阳结也，期十七日当剧；其脉沉而迟，不能食，身体重，大便反鞕，名曰阴结也，期十四日当剧。
- 脉蔼蔼如车盖者，名曰阳结也。
- 脉累累如循长竿者，名曰阴结也。
- 脉瞥瞥如羹上肥者，阳气微也。
- 脉萦萦如蜘蛛丝者，阴气衰也。
- 脉绵绵如泻漆之绝者，亡其血也。
- 问曰：脉有残贼，何谓也？师曰：脉有弦、紧、浮、滑、沉、涩，此六脉，名曰残贼，能为诸脉作病也。
- 问曰：脉有相乘，有纵有横，有逆有顺，何谓也？师曰：水行乘火，金行乘木，名曰纵；火行乘水，木行乘金，名曰横；水行乘金，火行乘木，名曰逆；金行乘水，木行乘火，名曰顺也。
- 问曰：濡弱何以反适十一头？师曰：五脏六腑相乘，故令十一。
- 脉阴阳俱弦，无寒热，为病饮。在浮部，饮在皮肤；在中部，饮在经络；在沉部，饮在肌肉；若寸口弦，饮在上焦；关上弦，饮在中焦；尺中弦，饮在下焦。
- 脉弦而紧者，名曰革也。弦者状如弓弦，按之不移也；紧者如转索无常也。
- 脉弦而大，弦则为减，大则为芤；减则为寒，芤则为虚；虚寒相搏，此名为革。妇人则半产、漏下，男子则亡血、失精。
- 问曰：曾为人所难，紧脉从何而来？师曰：假令亡汗、若吐，以肺里寒，故令脉紧也；假令咳者，坐饮冷水，故令脉紧也；假令下利，以胃虚冷，故令脉紧也。
- 寸口脉浮而紧，医反下之，此为大逆。浮则无血，紧则为寒；寒气相搏，则为肠鸣。医乃不知，而反饮冷水，令汗不出。水得寒气，冷必相搏，其人即䭇（yi4 噎）。
- 寸口脉微，尺脉紧，其人虚损多汗，知阴常在，绝不见阳也。
- 寸口脉浮而大，浮为风虚，大为气强；风气相搏，必成瘾疹，身体为痒，痒者名曰泄风，久久为痂癞。
- 寸口脉浮而大，浮为虚，大为实；在尺为关，在寸为格；关则不得小便，格则吐逆。
- 寸口脉微而涩，微者卫气不行，涩者荣气不逮。荣卫不能相捋，三焦无所仰，身体痹不仁。荣气不足，则烦疼、口难言；卫气虚者，则恶寒数欠。三焦不归其部，上焦不归者，噫而酢吞；中焦不归者，不能消谷引食；下焦不归者，则遗溲。
- 寸口脉微而涩，微者卫气衰，涩者荣气不足。卫气衰则面色黄，荣气不足则面色青。荣为根，卫为叶，荣卫俱微，则根叶枯槁，而寒栗、咳逆唾腥、吐涎沫也。
- 寸口脉微而缓，微者卫气疏，疏则其肤空；缓者胃气①实，实则谷消而水化也。谷入于胃，脉道乃行；水入于经，其血乃成。荣盛则其肤必疏，三焦失经，名曰血崩。
- 寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。
- 寸口脉弱而迟，弱者卫气微，迟者荣中寒。荣为血，血寒则发热；卫为气，气微者心内饥，饥而虚满，不能食也。
- 寸口脉弱而涩，尺中浮大，无外证者，为病属内伤。
- 寸口脉弱而涩，尺中濡弱者，男子病失精，女子病赤白带下。
- 寸口脉洪数，按之弦急者，当发瘾疹。假令脉浮数，按之反平者，为外毒②；脉数大，按之弦直者，为内毒，宜升之，令其外出也。误攻则内陷，内陷则死。
- 寸口脉洪数，按之急滑者，当发痈脓。发热者，暴出；无热者，久久必至也。
- 寸口脉浮滑，按之弦急者，当发内痈。咳嗽胸中痛，为肺痈，当吐脓血；腹中掣痛，为肠痈，当便脓血。
- 寸口脉大而涩，时一弦，无寒热，此为浸淫疮所致也。若加细数者，为难治。
- 趺阳脉紧而浮，浮为气，紧为寒；浮为腹满，紧为绞痛。浮紧相搏，肠鸣而转，转即气动，膈气乃下，少阴脉不出，其阴肿大而虚也。
- 趺阳脉微而紧，紧则为寒，微则为虚，微紧相搏，则为短气。
- 趺阳脉大而紧者，当即下利，为难治。
- 趺阳脉浮，浮则为虚，浮虚相搏，故令气䭇，言胃气虚竭也。此为医咎，责虚取实，守空迫血。脉滑则为哕，脉浮、鼻中燥者，必衄也。
- 趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便鞕，气噫不除。何以言之？本以数脉动脾，其数先微，故知脾气不治，大便必鞕，气噫不除，令脉反浮；其数改微，邪气独留，心中则饥，邪热不杀谷，潮热发渴；数脉当迟缓，病者则饥；数脉不时，则生恶疮也。
- 趺阳脉浮而涩、少阴脉如经者，其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足、胃气虚也。以少阴脉弦而沉才见，此为调脉，故称如经也。若反滑而数者，故知当屎脓也。
- 趺阳脉浮而芤，浮者胃气①虚，芤者荣气伤。其身体瘦，肌肉甲错，浮芤相搏，宗气衰微，四属断绝也。
- 趺阳②脉浮而大，浮为气实，大为血虚，血虚为无阴。孤阳独下阴部者，小便当赤而难，胞中当虚。今反小便利而大汗出，法应胃家③当微，今反更实，津液四射，荣竭血尽，干烦而不眠，血薄肉消，而成暴④液。医复以毒药攻其胃，此为重虚，客阳去有期，必下如淤泥而死。
- 问曰：翕奄沉，名曰滑，何谓也？师曰：沉为纯阴，翕为正阳，阳阴和合，故令脉滑，关尺自平。

























