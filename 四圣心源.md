
### 脉法解 

#### 寸口脉法 
饮食入胃，腐化消磨，手太阴散其精华，游溢经络，以化气血。气血周流，现于气口，以成尺寸。

气口者，手太阴肺经之动脉也。关前为寸，关后为尺，尺为阴而寸为阳。关者，阴阳之中气也。
寸口在**鱼际**之分，关上在**太渊**之分，尺中在**经渠**之分。

心与小肠候于左寸，肺与大肠候于右寸。肝胆候于左关，脾胃候于右关。肾与膀胱候于两尺，心主三焦，随水下蛰，亦附此焉。

《素问脉要精微论》：尺内两傍，则季胁也。尺外以候肾，尺里以候腹。中附上，左外以候肝，内以候膈，右外以候胃，内以候脾，两关部也。上附上，右外以候肺，内以候胸中，左外以候心，内以候膻中，两寸部也。前以候前，后以候后。上竟上者，胸喉中事也。下竟下者，少腹腰股膝胫足中事也。谨调尺寸，而表里上下，于此得矣。

《灵枢经脉》：经脉者，常不可见也，其虚实也，以气口知之。此气口所以独为五藏主也。气口即寸口。

气口者，手太阴经之动脉，在鱼际之下。人迎者，足阳明经之动脉，在结喉之旁。**太阴行气于三阴，故寸口可以候五藏；阳明行气于三阳，故人迎可以候六府**。以太阴为五藏之首，阳明为六府之长也。

**藏阴盛则人迎小而寸口大，虚则人迎大而寸口小；府阳衰则寸口大而人迎小，旺则寸口小而人迎大。**

《灵枢禁服》：寸口主中，人迎主外。**春夏人迎微大，秋冬寸口微大**，如是者，命曰平人。


人迎大一倍于寸口，病在足少阳，一倍而躁，在手少阳。人迎二倍，病在足太阳，二倍而躁，在手太阳。人迎三倍，病在足阳明，三倍而躁，在手阳明。盛则为热，虚则为寒，紧则痛痹，代则乍甚乍间。人迎四倍，且大且数，名曰溢阳，溢阳为外格，死不治。

寸口大一倍于人迎，病在足厥阴，一倍而躁，在手厥阴。寸口二倍，病在足少阴，二倍而躁，在手少阴。寸口三倍，病在足太阴，三倍而躁，在手太阴。盛则胀满、寒中、食不化，虚则热中、出縻、少气、溺色变，紧则痛痹，代则乍痛乍止。寸口四倍，且大且数，名曰溢阴，溢阴为内关，死不治。


#### 三部九候脉法 

十二经皆有动脉，上部之动脉在头，中部之动脉在手，下部之动脉在足，是为三部。
一部三候，是为九候。《素问三部九候论》：人有三部，部有三候。三候者，有天、有地、有人也。


上部天，两额之动脉，足少阳之颔厌也。上部地，两颊之动脉，足阳明之地仓、大迎也。上部人，耳前之动脉，手少阳之和髎也。中部天，手太阴之太渊、经渠也。中部地，手阳明之合谷也。中部人，手少阴之神门也。下部天，足厥阴之五里也。下部地，足少阴之太溪也。下部人，足太阴之箕门也。


下部之天以候肝，地以候肾，人以候脾胃之气。中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气也。下部之天，女子则取太冲。下部之人，胃气则候于阳明之冲阳，仲景谓之趺阳。此三部九候之法也。《难经》：三部者，寸关尺也，九候者，浮中沉也。与《素问》不同，此一部中之三部九候也，另是一法。